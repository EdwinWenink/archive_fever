---
title: Het merkteken van ongenade (Dutch)
author: Edwin Wenink
date: 2019-09-13
tags: [Literature, Philosophy, Coetzee, South-Africa, Hermeneutics]
---

<img src="https://www.nobelprize.org/images/coetzee-13685-portrait-mini-2x.jpg" style="max-width:300px;float:left; margin-right:20px;"></img>

*‘I don’t know what the question is any more. Between Lucy’s generation and mine a curtain seems to have fallen.’ (Coetzee 2000, 210).*


In het boek *Disgrace* van J.M. Coetzee
wordt het leven van de academicus David Lurie en zijn dochter Lucy
overhoop gegooid door een aanval op de boerderij van Lucy, op het
platteland van Zuid-Afrika, waar David na zijn ontslag vanwege een ongepaste 
relatie met een studente tijdelijk verblijft. 
Daarbij raakt David gewond aan zijn oor, en wordt Lucy
verkracht door de drie zwarte overvallers. Na het voorval doet Lucy
alsof er niets aan de hand is, en probeert zij het plattelandsleven weer
op te pakken. Zij spreekt er niet over, wil er niet over spreken. Pas
aan het einde van het boek uit ze zich voorzichtig, maar toch schieten
woorden dan te kort: 

> 'I can’t talk anymore, David, I just can’t,’ she
says, speaking softly, rapidly, as though afraid the words will dry up.
‘I know I’m not being clear. I wish I could explain. But I can’t.
Because of who you are and who I am, I can’t. I’m sorry.’ (Coetzee
2000, 155). 

De verkrachting, een gebeurtenis die alleen Lucy op
een specifiek moment heeft ondergaan, markeert haar voor het leven.
Lucy kan de gebeurtenis hoogtens verwoorden met een geweldadige metafoor: 
‘Pushing the knife in; exiting afterwards, leaving the
body behind covered in blood’ (Coetzee 2000, 158). 
Tegelijkertijd is die letterlijke insnijding in haar lichaam 
een demarcatielijn tussen David en Lucy, die hen van elkaar vervreemdt. 
Tot aan de verkrachting hebben David en Lucy een goede verstandhouding, maar
daarna vormt de verkrachting steeds dat punt waarop het gesprek tussen
David en Lucy stokt. 
Het fysieke trauma dat Lucy heeft opgelopen lijkt voor David ondanks goede bedoelingen
voorbij elke verstaansmogelijkheid te liggen.
Zo zegt Lucy:

> Stop it David! I don’t need to defend
myself before you. *You don’t know what* happened. (Coetzee 2000, 134).

Ondanks de dreiging van een nieuwe aanval is Lucy vastberaden op het platteland te blijven wonen, 
terwijl voor David vaststaat dat ze het beste kan vertrekken naar een veiligere plek. 
De volstrekt singuliere gebeurtenis van de verkrachting ontwricht
de relatie tussen vader en dochter.
Het is niet een gebrek aan rationaliteit of simpelweg onwilligheid 
waardoor David en Lucy niet nader tot elkaar kunnen komen, maar een
door de verkrachting geïntroduceerde andersheid: 'because of who you are and who I am'.

Geconfronteerd met de begrenzing van zijn begrip, probeert David de betekenis te vatten van wat er gebeurd is, 
en biedt Lucy de volgende interpretatie aan: 

> *‘It was history speaking through them,’ he offers at last. ‘A history
 of wrong. Think of it that way, if it helps. It may have seemed
 personal, but it wasn’t. It came down from the ancestors.’\
 (Coetzee 2000, 156).*

Het volstrekt dramatische moment van de verkrachting is dus beladen met een betekenis die niet alleen persoonlijk, maar ook historisch is. 
Op zeer geweldadige wijze wordt Lucy ingevoegd in een historisch gesprek
dat al gaande was voordat zij er deel aan ging nemen: een Zuid-Afrikaans gesprek
tussen wit en zwart, tussen een geschiedenis van overheersing en
slavernij, van discriminatie en apartheid. 
Dit is geen onschuldig gesprek, maar een gesprek dat gaat
over de toekomst van Zuid-Afrika, dat cirkelt om de vraag: hoe moeten we,
met in ons achterhoofd de herinnering aan een geschiedenis van
apartheid, samenleven? 
Daaronder gaat een andere vraag schuil: hoe kunnen we ons vanuit de
vooroordelen die onze verschillende tradities meebrengen, ons openstellen voor de ander, in het bijzonder wanneer dat ook gevaren met zich meebrengt?
Dit is één van de meest fundamentele problemen van de hermeneutische filosofie, die alleen maar aan maatschappelijke relevantie wint met de opkomst van identiteitspolitiek.

Na de verkrachting van Lucy begint de discussie over wat ze nu moet doen. 
David meent dat Lucy weg moet vluchten
naar het veilige (en voornamelijk blanke) Nederland, waar raciale
spanningen minder leven dan in Zuid-Afrika. Lucy besluit echter te
blijven, blijkt zwanger te zijn van haar verkrachters, en zoekt
bescherming bij Petrus, een zwarte man die eerst de status van een hulp
had en naar het einde van het boek steeds meer een zelfstandig
landeigenaar wordt. 

We hebben al gezien dat de verkrachting demarceert,
David en Lucy van elkaar onderscheidt. We zien nu een mogelijke grond
van die demarcatie: Lucy is een gesprek over haar toekomst aangegaan dat
David niet meer kan volgen. De verkrachting heeft haar in dat gesprek
gedwongen, ze moest het een plaats geven. Hij kan met geen mogelijkheid
de keuze van Lucy begrijpen om op dezelfde plek te blijven wonen. David
gaat het gesprek over de toekomst niet aan zoals Lucy dat doet. Want:
‘he is too old to heed, too old to change.’ (Coetzee 2000, 209). 
David is niet meer bereid zijn vooroordelen te overstijgen en zich te openen
voor de ander.
De verkrachting heeft hem in de positie van een buitenstaander geplaatst, 
wat een fundamenteel thema is dat terugkeert in Coetzee's romans en een belangrijke reden waarom hij de [Nobelprijs voor literatuur](https://www.nobelprize.org/prizes/literature/2003/summary/) gewonnen heeft.

Lucy daarentegen accepteert op een wrange manier de verkrachting. 
Door de verkrachting, bezien vanuit Davids interpretatie als een botsing van verschillende geschiedenissen, 
heeft zij toegang gekregen tot de kern van de zaak van een historisch
gesprek. 
Zij heeft daarin gezien wat het voor haar betekent om in Zuid-Afrika te
wonen. Lucy zegt op een gegeven moment zelfs:

> ‘But isn’t there another
way of looking at it, David? What if… what if *that* is the price one
has to pay for staying on? Perhaps that is how they look at it: perhaps
that is how I should look at it too. They see me as owing something.
They see themselves as debt collectors, tax collectors. Why should I be
allowed to live here without paying? Perhaps that is what they tell
themselves.’ (Coetzee 2000, 158). 

Op een bepaalde manier berust zij, hoe cru het ook is, in de verkrachting. 
Zij berust erin dat ze bescherming nodig heeft van een zwarte man (Petrus) wil zij als alleenstaande blanke
vrouw stand houden. Zij besteedt geen bijzondere aandacht aan de jonge
jongen die bij de verkrachting aanwezig was, wanneer blijkt dat deze
jongen familie is van Petrus. Zij dient geen officiële aanklacht in. Zij
is zwanger van haar verkrachters, maar heeft geen abortusplannen. David
daarentegen is het met alle bovenstaande stappen oneens, en elke keer
wanneer hij zich rond Lucy begeeft ontstaan er spanningen. Lucy
symboliseert hier een toekomst van een verzoening tegen een hoge prijs, en David
een oneigenlijke toekomst die in het verleden wil blijven hangen.

Zowel Lucy als David zijn gemarkeerd door de verkrachting en aanval.
‘They have marked me’ (Coetzee 2000, 158), zegt Lucy. Beiden dragen een
merkteken, zijn onherstelbaar gemarkeerd met ongenade (*disgrace*). 
Ten opzichte van de verkrachting zijn er twee houdingen: die van het vergeten met het
oog op de toekomst, en die van het herinneren. Lucy wil het merkteken, de
insnijding die in haar lichaam is gemaakt, vergeten, er niet
stil bij blijven staan, en doorgaan. David wil herinneren. Wanneer hij
een zwarte jongen op een feest van Petrus herkent van de aanval en
verkrachting, wil Lucy gewoon weg, maar zoekt hij de confrontatie op.
De passage van die confrontatie eindigt met: ‘He lifts a hand to his white skullcap. For the
first time he is glad to have it, to wear it as his own.’ (Coetzee 2000,
135). Zijn verbrande oor, zijn merkteken, zijn fysieke herinnering aan
de verkrachting, aan de aanval en aan zijn onvermogen er iets aan te doen,
is een herinnering aan de ongenade waarin hij is vervallen door zijn oneervolle ontslag 
en de situatie met zijn dochter.
David wil die herinnering niet vergeten, maar wil gerechtigheid voor daden uit het verleden. 
Maar die gerechtigheid heeft geen plaats in de Zuid-Afrikaanse praktijk waar Lucy
zich in bevindt, en verstoort die praktijk zelfs. Lucy neemt hem dat kwalijk: ‘Everything had settled down,
everything was peaceful again, until you came back.’ (Coetzee 2000,
208).

De vraag naar het merkteken en hoe daarmee om te gaan wordt in Coetzees *Disgrace*
op bijzondere wijze aan de kaak gesteld, maar niet beantwoord. 
Het boek opent een labyrint van vragen.
Moet het verleden koste wat het kost herinnerd blijven worden? 
Kunnen we op die manier een
vruchtbare toekomst tegemoet gaan? 
Of moeten we vergeten met het oog op vredig samenleven?
Maar kunnen we ons verleden wel vergeten, 
wanneer die in onze taal, cultuur en vooroordelen is ingesleten? 

De toekomst ligt nog open, het gesprek gaat door. 
Enerzijds is er het toekomstige
kind van Lucy, dat zelf een merkteken van de verkrachting is. 
In de letterlijke vermenging van zwart en wit biedt het kind een toekomstperspectief. 
Echter, de zwarte jongen die aanwezig was bij de
verkrachting van Lucy, roept na een aanvaring met David: ‘We will kill
you all!’ (Coetzee 2000, 207). 
In deze tegenstelling, maar ook in die
tussen Lucy en David, tussen verschillende generaties, openbaart zich
een Zuid-Afrikaanse spanning tussen verleden en toekomst die ik hier heb
laten cirkelen om Coetzees beschrijving van een verkrachting. 

Tot slot: de verkrachting zelf is niet hermeneutisch – in diens afgrondelijke geweld spreekt hooguit het onvermogen te
spreken. De verkrachting krijgt echter een hermeneutische duiding in *Disgrace* omdat
het op een zeer problematische manier de ruimte opent voor een gesprek.
Dat gesprek heeft het karakter van een moeizame therapie, van een verwerkingsproces dat nog lang door zal gaan.
Zoals David tegen Petrus zegt: ‘It is not finished. On the contrary, it is
just beginning. It will go on long after I am dead and you are dead.’
(Coetzee 2000, 202). Het gesprek gaat voort, al is het zonder ons.

### Bibliografie

Coetzee, J.M. 2000. *Disgrace*. London: Vintage.
